---
title: "Nybegynnerkurs"
weight: 2
header_menu: true
---

![thpk](/images/kurspg.jpg)

# Grunnkurs i paragliding i regi av THPK utgår i 2025

Grunnkurset i paragliding I regi av Tromsø hang- og paragliderklubb bruker
holdes som et intensivkurs over to uker på sommeren, oftest i overgangen
juli/august.

Intensivkurs i Tromsø er unikt i og med at vi kan fly så lenge det er lyst
(opptil 18 timer i døgnet) og så lenge været tillater oss. Vi har en lang og
lys dag å ta av, men vi er også avhengige av godt flyvær. Juli / august er
vanligvis de mest stabile dagene vi har på kalenderen.  Vi presiserer at et
grunnkurs er et intensivkurs. Det betyr at alle dagene vil bli disponert fra
morgen til kveld, og man kan derfor ikke planlegge andre aktiviteter i dagene
kurset pågår. Du må påregne å holde deg uthvilt i kursdagene. Kurset er til
tider både psykisk og fysisk utfordrende, men samtidig fantastisk givende og
gir deg enorm mestringsfølelse.

Intensivkurset gir oss mange fordeler (og noen utfordringer) sammenlignet med
helgekurs strukket over flere måneder. Intensivkurset krever at man er tilstede
under hele kursets varighet. Har man ikke mulighet å være tilstede under hele
kurset, vil det være svært vanskelig å gjennomføre hele kurset på den korte
tiden vi har tilgjengelig.  Det vil bli satt opp oppfølgingshelger etter endt
kurs.

Vi legger opp til en gruppe på maks **8-10 elever**. Vi i **Tromsø hang- og
paragliderklubb** har fire instruktører og flere hjelpeinstruktører.


## Hvorfor må jeg bruke tid på kurs?

Det er svært viktig at man ikke starter med dette på egenhånd. I sportens spede
begynnelse så fantes det ingen eksperter, og man var avhengig av å prøve og
feile. Dette førte opp gjennom årene til en rekke ulykker som følge av at man
ikke visste hva man gjorde. Heldigvis er det ikke slik lenger. All paragliding
er i Norge organisert under Norges Luftsportsforbund (NLF), som opererer med et
sikkerhetssystem som er godkjent av Luftfartstilsynet. Det er lovpålagt med
kurs, medlemskap i NLF, og obligatorisk ansvarsforsikring for å utøve
paragliding i Norge. Vi bruker et anerkjent utdanningssystem som kalles **Para
Pro**. Dette ble godkjent som internasjonal standard for paragliderutdannelse i
1990. Para Pro har som målsetning å utdanne hver enkelt utøver til selvstendige
piloter som er i stand til å ivareta sin egen og andres sikkerhet. Flysikkerhet
har absolutt førsteprioritet. Progresjonsstigen består av 4 trinn (**PP2-5**)
der utøverne, basert på egne forutsetninger, flyr innenfor de muligheter,
retningslinjer og begrensninger som er gitt for hvert trinn.


## Hvordan gjennomføres kurset?

Grunnkurset som leder frem til Elevbevis **PP2** (Para Pro trinn 2) består av
tre deler, en **holdningsdel**, en **praktisk** del og en **teoretisk** del.
Den praktiske treningen starter på flat mark, hvor du lærer å trekke opp og
kontrollere glideren. Videre forflytter vi oss oppover i en liten bakke hvor en
kan trene på start og landing. Når instruktøren finner deg skikket, flyttes
treningen til større bakker/fjell hvor det gjerne er 250 meters høydeforskjell
fra start til landing. Dette kalles høydeturer. Det er normalt å være litt
spent eller nervøs før første høydetur, men når du først er i luften forsvinner
dette som dugg for solen. Følelsen av å fly er fantastisk! I den praktiske
delen av kurset vil du lære å starte, korrigere, styre, bremse og lande
kontrollert.

I den **teoretiske** delen får du innføring i **aerodynamikk, praktisk flyging,
materialkunnskap, meteorologi, lover og regler** samt **førstehjelp**.
Teoridelen vil i utgangspunktet bli holdt i henhold til kursplanen og på dager
med dårlig vær.


## Lokasjoner

**Tromsø hang og paragliderklubb** har tre kurslokasjoner. Første praktiske
flyging skjer oppe i Finnvikdalen på Kvaløya. Siste del av høydeturene vil
hovedsakelig gå fra fjellheisen i Tromsdalen. Det meste av teoriundervisningen
planlegges i utgangspunktet å utføres på **Solneset skole**, hvor vi har
tilgang til klasserom. Mye av teorien vil også foregå ute i skolebakken.

For å få elevbevis **PP2** må du bestå en teoretisk eksamen og ha gjennomført
minimum 30 flyturer, der 10 av disse er høydeturer som må være godkjente etter
gitt flyplan. Du må i tillegg ha opparbeidet deg og vist til utførelse av godt
luftvett/gode holdninger. Instruktørene må være trygge på at du kan ta ansvar
for din egen sikkerhet, og det er instruktørene som bestemmer om du trenger mer
trening eller tid for å oppfylle kravene til sertifisering.

Med **PP2** elevbevis i hånden etter endt kurs, kan du fly uten instruktørene
tilstede under samme eller bedre forhold du hadde under opplæringen. Dette
gjelder på flysteder som er godkjent for nivået ditt. Du vil lære mer om dette
under kurset 🙂


## Hva kreves av deg?

Paragliding er det mest utfordrende, spennende og morsomste du kan gjøre i 

sommer, men denne sporten bringer også med seg noen elementer av risiko. Det er derfor veldig viktig med et godt grunnkurs for å trygge dine ferdigheter som ny paragliderpilot og gode holdninger til denne sporten. Har du det som skal til for å drive med paragliding?

1. Over 18 år

2. I god fysisk form

3. Er du kapabel til å bære en ca 12 kg ryggsekk i fjellet opptil flere ganger om dagen?

4. Normalt syn og hørsel

5. Normal motorikk og styrke

6. Ved godt humør

Da er dette kurset noe for deg! Vi ønsker deg med dette velkommen på kurs hos oss i Tromsø hang- og paragliderklubb.


## Hva koster et kurs?

**Grunnkurset i regi av THPK utgår i 2025**

Kurset i 2025 var estimert til å koste kr. 13 000 (+ forsikring og kontigenter) og inkluderer :

7. Instruktørstyrt teori og praksis i hele kurstiden.

8. Leie av paraglider, seletøy, helhjelm og radio.

9. Lærebok i paragliding

Kursavgiften dekker ikke transport/drivstoff eller utgifter til klippekort på fjellheisen.

10. I tillegg må 3.personsforsikring og medlemskontingenter i Norges
    luftsportforbund og Tromsø hang-og paragliderklubb betales. Dette vil
    variere noe ut fra alder (junior- og seniorkontigent), og om du ønsker
    utvidet forsikring. Dette lå på 2209,- for senior og 1469,- for junior med
    grunnforskning for 2024 (betalt etter 1.juli - da er forsikringen halvert
    for det første året)


## Hvordan melde seg på?

Det vil være søknadsbasert opptak for nybegynnerkurs I THPK. 

Kriterier som blir vektlagt ved opptak:
-Lokal tilhørighet. Vi ønsker utvikle sporten her i Tromsø så de med lokal tilhørighet stiller sterkere.
-Kjønn. Vi ønsker flere kvinner inn i sporten. Er et krav om minimum 40% av det minst representerte kjønnet til styreverv
-Motivasjon. Vi ønsker motiverte elever med riktige holdninger. 
-Vi har en gitt utstyrspark,  så tilpasninger vil bli gjort ut fra vekt/høyde. Viktig å oppgi riktige tall med tanke på sikkerhet. 

Etter å ha fått godkjent opptak krever vi innbetalt depositum pålydende 4000,- før man formelt er påmeldt kurset.

Betalingsinformasjon vil komme i egen mail. 

De som ønsker å melde seg på kurs kan sende søknad til kurs@thpk.no med følgende opplysninger:

- Litt om deg selv
- Motivasjon til kurs i paragliding
- Navn
- Fødselsdato
- Adresse
- Mobil nr
- Høyde
- Vekt
- Hjelmstørrelse : 56, 58, 60, eller 62 (kan sjekkes ved å måle med målebånd rundt hodet)

NB! Kurset vil kun bli gjennomført forbeholdt et visst antall påmeldte.

Har du andre spørsmål vedrørende grunnkurs hos oss ta gjerne kontakt på e-post kurs@thpk.no

**OBS grunnkurs 2025 UTGÅR i regi av THPK**

Til deg som tar nybegynnerkurs i paragliding og oppnår PP2 hos en annen
luftsportsklubb iløpet av sommeren 2025;  Vi i THPK planlegger å holde et
helgekurs med info om lokale forhold samt utsjekk for nye PP2ere
(nytilflyttede- og lokale PP3ere som ønsker delta er også velkommen) en gang i
løpet av høsten 2025. Påmelding og mer info om dette kommer etterhvert.

**Vi gleder oss til å se deg i lufta!**

Hilsen

**Instruktørgruppa**

**Tromsø hang- og paragliderklubb**
